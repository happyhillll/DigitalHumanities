RDNG#가람문고본 동야휘집#C000001#1/010/010/000#c#及按節關西 挈公而往 惟此浿城之佳麗繁華 不翅錢塘西湖之風簾畵橋 桂子荷花 從古風流才子 每多流連而忘返者 至若梨園弟子 家綺而戶羅 無非錦江嵋山之幻 出薛濤 年少豪俠之所藉 以代花月者也 公雅性不喜芬華 獨處書室 雖粉黛如雲 而心中無妓 恒寂寂一床 適値按使之弧辰 置酒於秋香堂 會賓佐張風樂 公奉觴稱壽 紅粧翠袖之爭妍而取憐者 簇列左右而公無所顧眄
RDNG#가람문고본 동야휘집#C000002#1/010/020/000#a2#時有一妓 名紫鸞 號玉蕭仙 年纔二七 姿態爲平康絕代 歌舞吹彈 俱臻精妙 兼以才慧絕倫 能綴詩詞 按使每奇之
RDNG#가람문고본 동야휘집#C000003#1/010/030/000#c#成相國世昌 字蕃仲 號遯齋 判書之子也 自見時 雋朗有詞藻 年甫志學 操筆成章 書畫音律 莫不精曉 時人以三絕目之 判書愛而器之 曰 此吾家千里駒也
RDNG#가람문고본 동야휘집#C000004#1/020/010/000#c#是日 見兒子捧玉斝而呈綵舞 意甚悅 命鸞妓 妓賦卽景一詩 以助歡讌 鸞應口對曰 華堂琴瑟綺筵開 北斗南山映壽杯 但願年年春不老 庭蘭拜舞月中迴 按使大加稱賞 公亦暗讚不已曰 可伯仲於薛英英之蘇臺竹枝詞 史鳳之迷香洞詩 孰謂青樓朱唇中帶得口吻生花也 按使命公酬妓韻 卽成曰 此日蟠桃幾度開 新春瀲灔萬年盃 寸忱願上龜蓮壽 長向高堂綵舞迴 一坐稱善 按使甚喜 謂公曰 汝來聲伎之鄉 只事尋數之業 洵是佳士操行 而但欠韻人風度 近且春晷和暢 景物如畫 時或訪花隨柳 窺燕弄鶯 以之暢幽寂 而舒捐鬱 不亦宜乎 男子於色界 固所戒愼而惟彼鸞娥 才美而識慧 秀外而惠中 堪作書幮崎侍兒 使之捧硯供茶 縱不必殢雲迷雨 亦可與吟風弄月 若香山之於柳枝 蘇仙之於朝雲 母至寥寥笑人也 公難違庭訓 旣歸書齋 召鸞近前 視之 綽約是出水芙蓉 娉婷是倚月姮娥 已憐其才 又愛其貌 眼花撩亂 心猿跳蕩 可謂才子佳人 兩相遭 便是惺惺惜惺惺 乃命坐桉頭 拈韻唱和 吟詠頗多 不能盡記 又挑燈伴讀 因朝夕侍傍 公亦一時少之不樂也 如是數月 款愛日深 諺所謂墨近受汚 轡長必踐 且磁引鍼 而蜂探香物 理猶然 男女之慾 人所難制 公其烏得免乎 一夕 遽前狎抱 女面發頳拒之曰 公勿驟作此態 使爺燜郎孤寂 教妾呢侍 勸勉墨帳 努力靑雲 豈爲溺情袵席 抛却鉛槧耶 妾與公約 自今伊始 毋窺宋墙 勤下董帷 但得一步進竿 卽圖一宵同裯否 則煩言無益也 公自是 益勉緗素 荏苒歲餘 竟與之綢繆纏綿 雖交頸比翼 不能過也
RDNG#가람문고본 동야휘집#C000005#1/030/010/000#a2#及按使秩滿 朝廷以有政績 仍其任 凡五年 而始解臨歸 慮其子之不能割情而捨愛 問曰 汝與紫鸞 旣同三載帷棍 應難一朝燕鴻 欲携往 則恐有妨於名行 要捨去 則慮念而致疾 此誠兩難 將何以處之 對曰 章臺路柳 人皆可折 南浦歸舟 終須一別 豈有戀戀難捨者乎 蓋公與鸞 處情境屢歲 未嘗有一日之離 實不知鍾情之地 鴛分鳳坼 爲最可恨 故姑强作大談耳
RDNG#가람문고본 동야휘집#C000006#1/030/020/000#d#公方回轅 鸞遠于將之擧袂涕泣 不忍分手 公雖自謂斷恩割義 而倒不免牽腸掛肚 乃長吁短歡 始知黯然銷魂 惟別而已 及歸家 對露花 則如灑別淚 望烟柳 則若含離愁 憶鸞一念 惄如調飢 日不暇食 時値大比 與二三會心
RDNG#가람문고본 동야휘집#C000007#2/010/010/000#d#負笈漢北山房 一夜 諸人皆鼾鼾地睡 而公偶無寐 推窓騁眺 丈雪初霽 皓月滿庭 從倚樓檻 悄然四顧 萬籟俱虛 千林共𨶑 山上棲鶻 磔磔失群而響雲霄 天邊歸鴻 嗷嗷喚侶而向江浦 公遇景興懷覽物 增想徘徊 如獨鶴之影悽愴 有幽鸞之思 花容玉音 森然在眼 琤然在耳 悲關河之迢遞 感霜月之交流 伊人之懷 泉湧火燃 狂心陡起 按住不得
RDNG#가람문고본 동야휘집#C000008#2/020/010/000#a2#乃戴毛巾曳笻而出 直白山庭 走向浿城 雖趂月光而跋涉 但欠雪路之憙微 十顚九倒 僅行十餘里 曙光已在背矣 足繭不能步 入村家 換着藁屝 間關作行 未及數日 囊乏盤纏 遂鬻毛巾 獲些錢緡以糊口 過幾日 囊銅又罄 不忍饑寒 輒丏食於行旅 寄宿於店廊 公生長於綺紈膏粱 未嘗輕出門庭 忽作千里徒步 自至彳亍蹣跚 加以凍匍匐 辛楚萬狀 衣破懸鶉 面黧瘦鵠 殆非人形 寸寸前進
RDNG#가람문고본 동야휘집#C000009#2/030/010/000#a4#月餘始抵箕城 往尋鸞家 叩其扉 俄有 一姥出迎 意謂流丏而欲逐之 公遂前致辭 具道來由 姥大駭曰 何前貴而後賤 吾女方侍棠軒 朝夕供奉 不得移一跬步 奈何 公曰 自別柴鸞 便隔靑鳥 思見一念 柔腸屢回 不計險夷 困頓至此 苟得一接芳面 死無餘憾 姥曰 月宫仙娥 猶或得見牙門寵姬 何可更逢 老身之阻違渠面 亦且屢月 公子之遠路虛行 其情雖慽 不如早還 言罷還入 待以貿絲蚩蚩之客 少無綺袍戀戀之意
RDNG#가람문고본 동야휘집#C000010#2/040/010/000#c2#公慨歎出門 無可向處 忽記得大人莅營時 有某吏犯憲 將蔽以重律 情有可恕 公周旋救解 吏謂之受恩 擬以效誠 嘗與之親熱者 轉尋其家 吏亦初不之識 公具擧以告 吏大驚迎拜曰 公子此何擧也 誠夢寐之所不到 乃處以淨室 進以美饌 問 此來何故 公披陳衷曲 吏慨然曰 公子以千金貴骨 萬里前程 只緣花房溺愛之情 遽作萍鄉徒跣之行 名教掃地 擧措駭眼 竊爲公子不取也 公旣遠臨陋舍 敢不勉圖方便 但此事大難 今使家寵此娥 專房不令須叟離 公苟欲再合延平之劒 誠無其路 若只要一窺樂昌之鏡 當爲公籌之 翌朝 上天同雲 六花紛紛 向夕 雪深三尺 吏笑曰 機緣巧湊 却似天公會事發 公如欲遠見廬山眞面 愚有一計 未審公能行之否 公曰 苟係所願 死生以燥濕 何擇 吏曰 明朝 將調發軍丁 掃雪營庭 而小吏專管是任 公子混入役夫之中 以至澄閣後庭 則此近於野眝妓之室 庶或有驀然見風流業冤之道矣 公欣然從之
RDNG#가람문고본 동야휘집#C000011#2/040/020/000#e#遂戴弊破氈笠 穿藍縷短褐 隨群擁篲 由戟門 抵北庭 强效衆掃除 自不覺其齟齬恧蹙 衆咸怪之 惟其一段苦心 便如登兜率宮 入離恨天 而要遇眞仙 雖有笑於列者 亦不遑恤 手執一箒 傴僂廻旋之際 頻擡雙眸 偷覘堂上 雲鬟翠飾 往來不絕 而所謂伊人寂無影響 心甚燥蒬 且涉訝惑 忽見一麗姬 斜坐曲房 方吸烟茶 拓窓而唾 瞥眼仰視之 乃意中人也 怳若披開萬疊 密雲露出 一輪明月 如何不驚喜 是夢是眞 如癡如狂 女亦况注囑 只這兩邊眼角 遙得一般 心事脉脉 如隔河牛女之相看 已而 女愀然色變 遽閉其牖 雖或重拭白眼 再攀靑眄 而仙雲一去 窅無形跡 咫尺巫山 漠如弱水 公猶仿徨 不能去
RDNG#가람문고본 동야휘집#C000012#2/040/030/000#c2#良久 悵恨而出 吏問 得到桂殿 果窺素娥否 公憮然語其狀 吏曰 送舊迎新 朝炎暮凉 自是 娼樓伎倆於渠何誅 明當備呈人馬 早卽回程 好矣
RDNG#가람문고본 동야휘집#C000013#2/050/010/000#a2#是日 鸞泣告觀察曰 賤人有區區情事 敢此仰暴 値父亡日 每祭於墓 今老母淹病 非妾躬往 無可替行隻鷄盂飱之奠 勢將闕如 若蒙數日之暇 較多千金之惠 觀察笑而許之
RDNG#가람문고본 동야휘집#C000014#2/050/020/000#a1#鸞卽走歸家問 成公安在 母曰 日前有一丐者 扣門訪汝 詢之曰 成公子 吾覩其行色 半疑涉妄 未及款待 謂以汝方侍觀察營中 莫可會面云 又顧之他 不知去處耳 鸞悲啼 責其母曰 此非人理所可忍爲 吾與此郎 四載同榻 情深河海 恩重邱山 竊觀公子 器是瑚璉 姿如麟鳳 文章韓柳釆潘社羽儀王庭 蜚英雪衢 固知早晚間事 士生大有榮及家人 亦是不易得之會情 願擧案齊眉 抱裯歸身 誓白頭 則皎露爲霜 指赤心 則丹楓交炙 豈意百年之佳約 遽有一朝之濶別 未能苦節自守 竟被威勢所逼 志愧柏舟之矢死 跡厠楊家之執拂 天若見憐 爲脫狴犴人 如重逢可偶鸞凰 顧茲一片冰心 但在三生赤繩 何幸 前度佳郎 猶念舊時情人 不嫌墻花之賤質 便如節草之相思 不遠千里 徒步而來 靑袍換以鶉衣 玉顏變爲鬼形 備嘗艱苦 無所怨悔 此誠有心之人 無雙之士 至於混跡賤隷 挾箒營庭 可見苦心至情 透浹骨髓 人非木石 寧不感動 公子於吾 傾情輸愊 如是切摰 吾若負情忘義 神必殛之 南山可移 此心不泐 汧國之再遇鄭生 金谷之重迎石郎 俱是拔諸坑坎 置之袵席 亶由紅閨中義氣 永垂靑史上芳名 亦非今日之所當柯則者乎 彼以朱門貴公子 一朝飄泊 至此困躓枯瘠 形狀慘矜 行路猶嗟 阿孃反不若路人士不若路人之視 詎無留客飯一盂 乃以閉門羹待之乎 是可忍也 孰不可忍也
RDNG#가람문고본 동야휘집#C000015#2/050/030/000#d#鳴咽良久 欲尋公所住 無可問處 沈思半晌 意謂 某吏嘗受惠於公 倘在彼家 遂以秃髻布裙 飘然而往 時夜將半 公獨坐沈哈 慨人情之易變 感世事之多舛 微聞窓外有履聲 一美人開戶而入 遽喫驚 是人是鬼 挑燈更視之 卽鸞也 喜極而悲 握手相慰 曰 何得到此 鸞曰 夜短話長 此間不宜久淹 共還妾家 略叙衷臆無妨 遂携手同歸 設盃盤以叙情
RDNG#가람문고본 동야휘집#C000016#2/060/010/000#a1#鸞曰 公之此行此擧 其心所在 金石可透 妾心卽郎心 豈可以一宵邂逅 共紓此三秋相思 且何忍旣合旋分 如鵲橋之逢別 蕣華之榮枯乎 欲逗遛此處 時或密會 郎必逢怒庭闈 妾當獲譴營臬 將若之何爲 今之計 莫如三十六計走爲上策 潛抽篋笥 揀其綺錦 銂環珠佩之珍異者 裹以二箱 乘其母睡熟而出門 男負女戴 晝伏夜行
RDNG#가람문고본 동야휘집#C000017#2/060/020/000#a#轉入孟山深峽之中 寄托村家 傭貨以糊口 鸞善於女紅 胼胝十指 獲些錢財 乃搆茅屋數間 以居之 時賣箱中所携 以資瞰着 又善處隣里 俱得歡心 每賴其賙恤佽貸 遂至安堵
RDNG#가람문고본 동야휘집#C000018#2/060/030/000#a#初公之同硯諸人 朝起視之 公不在矣 卽與山僧 窮搜不得 乃大駭報于其家 其家震驚 多發奴隸 遍覓遠近 竟絶影響 以爲若非狐猸 必是虎囕 竟招魂虛葬 觀察忿妓之瞞 囚其母及族屬 大索一境 閱月乃止
RDNG#가람문고본 동야휘집#C000019#3/010/010/000#a#一日 鸞謂公曰 郎以貴家獨子 背親遠逃 罪著不孝 携娼深匿 行乖名檢 今不可抗顏而歸家 又不宜終老於此地 將何以爲計 公泫然曰 五亦深憂 罔知攸措 鸞曰 尙蓋前日之愆 惟有一事 上可以厥父母慶 下可以立身揚名 願公子熟思之 公曰 是謂登科乎 曰 然矣 曰 吾意亦然 顧安所得書而溫習舊業乎 曰 妾當爲公圖之
RDNG#가람문고본 동야휘집#C000020#3/010/020/000#c#遂托于四隣 購書而來 適有村人 欲塗壁買一冊者 携示之 卽我東科體騈儷 細書成文 冊大如斗 公喜曰 此足以尋章摘句 給厚價以取
RDNG#가람문고본 동야휘집#C000021#3/010/030/000#d#自是 夫讀婦織 俾夜作晝 孜孜不已 鸞常偶坐 伺其疲倦 勸綴科文 數歲而業大就 公謂鸞曰 可戰藝耳 曰 未也 郎行詭跡鄙 不伴他士 當礱淬利器 一戰而霸 方可將功贖罪連㘘群英耳 公繇是 益自勤苦 文詞驟長 一第可摘髭矣
RDNG#가람문고본 동야휘집#C000022#3/020/010/000#a#聞國有謁聖科 公將赴擧 謂鸞曰 吾何忍抛汝于寂寞之濱 獨自登程乎 鸞曰 方圖大事 豈拘小節 當匪久重會 幸母憂焉 遂俶裝以送行 公旣上洛 寓於旅店 及入場 揭表題 一筆揮灑而呈券 俄而 日下奏雲 公擢金榜第一名
RDNG#가람문고본 동야휘집#C000023#3/020/020/000#a#時公之大人 以禮判登對 上教曰 今榜壯元 似是卿子 而其父職啣書 以大可憲 此曷故也 因命以試券示之 尙書覽訖 俯伏涕泣 而奏曰 此果臣之子也 三年前 讀書山寺 忽一夕不知去處 意其必死於猛獸 虛葬持服 今見試紙 果是渠之手筆 當失去之時 臣職叨都憲 故想以 此書之實未敢知渠三年何往而今來赴試也
RDNG#가람문고본 동야휘집#C000024#3/030/010/000#a#上聞而異之 卽命呼公 先以儒服入對 是日侍臣觀者 莫不灑然變色
RDNG#가람문고본 동야휘집#C000025#3/030/020/000#a#上俯詢其顚末委折 公離席頓首 曰 臣不肖無狀 棄親逃竄 得罪人倫 願伏重誅 上曰 君父之前 何可隱諱 雖有過失 吾不汝罪 汝其悉陳之 公以前後事蹟 備細陳達 左右聞者 莫不聳聽稱奇
RDNG#가람문고본 동야휘집#C000026#3/030/030/000#b#仍賜樂簪花 父子相逢 暗暗揮淚
RDNG#가람문고본 동야휘집#C000027#3/040/010/000#a#上教于尙書曰 卿子 今旣悔過勤業 策命立朝 男女之際 大慾存焉 一時迷惑 不足深尤 盡赦前罪 更責後效 可也 至於某妓 其事甚奇 其志可嘉 令此子率畜 陞爲副室 所生之子 勿枳清顯也
RDNG#가람문고본 동야휘집#C000028#3/040/020/000#a2#共戴榮還家 闔門驚喜相慶 卽具轎馬 迎來紫鸞 盛設宴會 慶溢內外
RDNG#가람문고본 동야휘집#C000029#3/050/010/000#a#公歷敡華要至大官 鸞擧二子 皆登科顯達 始公擢魁科 卽拜兵郎 鸞以佐郎 副室上京 故孟山之人 名其所居之地 爲佐郞村云
RDNG#가람문고본 동야휘집#C000030#3/050/020/000#a2#外史氏曰 成公之勇斷西行 雖出於一時風情 豈齷齪淺丈夫所可辦哉 女旣覩其景狀 安得無揣其心曲 安得不來從 旣來從 安得不逃匿 旣逃匿 安得不欲濯累補過 欲濯累補過 惟有勉業登科 旣登 科而補過 安得不遂 爲父子如初揆以情理 事勢俱不得不然 然苟非挾義氣具才智者 亦何以辦此 從古才子佳人之遇合 何限 而尠有如此奇異者也
